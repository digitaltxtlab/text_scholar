No. 64.Jesu Barndom.

Egen Melodi afL. M. Lindeman; eller: Som Hønen klukker mindelig,afA. Winding.



I Nasaret der var saa smukt

Paa Brinkerne de steile,

Der saae man over Skoven lukt

Vel Snese Skibe seile,

Dem saae man uden Øie-Glas

Paa Søen ved Tiberias,

Det kan jo neppe feile.



Der boede Josef Tømmermand

Med Jordens bedste Kvinde,

Hans Huus var lavt, men godt istand,

Og grumme pænt derinde,

Alt som et Dukkeskab saa net,

Til Josefs Huus i Nasaret

Ei Mage var at finde.



Ved Huset var en Haveplet,

Og udenfor et Vænge,

Hist groede Blomster tykt og tæt,

Her lod sig Ranken stænge,

Som Humle-Knopper voxe her,

De søde Druer svulme der,

Det har Man vidst saalænge.



Vor Herre var saa englemild,

Som Man sig knap kan tænke,






Var ei som andre Drenge vild,

Sprang ei paa Bord og Bænke,

Var glad i Vaar og glad i Høst,

Sin Moders Haab, sin Moders Trøst,

Især da hun blev Enke.



Vor Herre holdt sig ei for god

Til Haandværk, som kan nytte;

Han satte Huse godt i Fod,

De trængde ei til Støtte,

Han brugde Øxe, Høvl og Sav

Og Tommestok og Vrit og Nav,

Tog Haand i hvad der mødte.



Maria læste godt i Bog,

Men han var hendes Mester,

Han uden Skolegang blev klog

Og lærdere end Præster,

Blev visere hver Helligdag,

Og talte yndig Himlens Sag

Paa Folkets store Fester.



Saa voxed da i ringe Kaar,

Med Høiheden fortrolig,

Vor Herre op til Manddoms-Aar

Saa munter, blid og rolig,

Som den, der veed i Hytten godt,

Hos Fader paa det høie Slot

Han har sin visse Bolig.



Det voldte alt hans Faders Aand,

Som over Issen svæved,

Han gierne gik i Ledebaand,

Som ham til Himlen hæved,

Han gik med Smiil sin stille Gang,

Og kun hvor Synd gik frækt i Svang

Han sukked dybt og bæved.






Saa er vi alle Kongebørn,

Skiøndt fattige og ringe,

Og høiere end nogen Ørn

Vort Haab sig kan opsvinge,

Naar Jesus er vort Hjerte nær,

Som Herre mild og Broder kiær,

Som Barn med Englevinge.



Da har og Gud et Nasaret

Til os ensteds paa Jorden,

En lille kiøn og yndig Plet

I Syden eller Norden,

Hvor overalt vi see Guds Spor,

Og lytte glade til hans Ord

Som Lovsang efter Torden.



Der, som Gud Faders egne Smaa,

I Dagetal vi lære,

I Aandens Kraft at staae og gaae

Og tale til Guds Ære,

Opelskes til, i Manddoms-Aar,

Som Træer i Guds Abildgaard

Velsignet Frugt at bære.



Saa voxe vi iJesu. Fjed,

Saa komme vi til Kræfter,

Saa lære vi at elske Fred,

Og skikke os derefter,

Saa fyldes med den Viisdom vi,

Som Ydmyghed er Sjælen i,

Hvorved ei Hovmod hefter!



O Gud skee Lov for Naadens Ord,

Til Trøst for dem, der græde!

Og Gud skee Lov for Jesu Spor,

Hvori de Smaa kan træde!






Og Gud skee Lov for Herrens Aand,

Som fører os i Ledebaand

Til evig Fred og Glæde!